CULEX.

Lusimus, Octavi, gracili modulante Thalia
atque, ut araneoli‚ tenuem formavimus orsum,
lusimus: haec propter culicis sint carmina dicta.
omnis ut historiae per ludum consonet ordo
notitiae, ducam voces, licet invidus adsit.
quisquis erit culpare iocos musamque paratus,
pondere vel culicis levior famaque feratur.
posterius graviore sono tibi musa loquetur
nostra, dabunt cum securos mihi tempora fructus,
ut tibi digna tuo poliantur carmina sensu.

Latonae magnique Iovis decus, aurea proles,
Phoebus erit nostri princeps et carminis auctor
et recinente lyra fautor, sive educat illum
acta Chimaereo Xanthi perfusa liquore,
seu decus Asteriae, seu qua Parnasia rupes
hinc atque hinc patula praepandit cornua fronte,
Castaliaeque sonans liquido pede labitur unda.
quare, Pierii laticis decus, ite, sorores
Naiades, et celebrate deum ludente chorea.
et tu sancta Pales, ad quam ventura recurrit
agrestum bona sors, siqua est tibi cura tenentis
aerios nemorum cultus silvasque virentes,
te cultrice vagus saltus feror inter et astra.

Et tu, cui meritis oritur fiducia chartis,
Octavi venerande, meis adlabere coeptis.
triste Iovis Phorcique canit non pagina bellum,
Phlegra Giganteo sparsa est quo sanguine tellus,
nec Centaureos Lapithas conpellit in enses,
urit Erichthonias Oriens non ignibus arces,
nec perfossus Athos nec magno vincula ponto
iacta meo quaerent iam sera volumine famam;

10

15

20

25

30

