CIBIS. 363

et roseus medio surgebat vertice crinis:
cuius quam servata diu natura fuisset,
tam patriam incolumem Nisi regnumque futurum
concordes stabili firmarunt numine Parcae. 125
ergo omnis caro residebat cura capillo,
aurea sollemni comptum quem fibula ritu
crobylus et tereti nectebant dente cicadae.
Nec vero haec urbis custodia vana fuisset, --
nec fuerat —, ni Scylla novo concepta furore, 130
Scylla, patris miseri patriaeque inventa sepulchrum,
o nimium cupidis Minoa inhiasset ocellisl
sed malus ille puer, quem nec sua flectere mater
iratum potuit, quem nec pater atque avus idem
Iuppiter — ille etiam Poenos domitare leones 135
et validas docuit vires mansuescere tigris;
ille etiam divos, homines — sed dicere magnum est --‚
idem tum tristes acuebat parvulus iras.
Iunonis magnae, cuius periuria divae
olim si meminere, diu periura puellae 140
non ulli liceat, violaverat inscia sedem,
dum sacris operata deae lascivit et extra
procedit longe matrum comitumque catervam,
suspensam gaudens in corpore ludere vestem, v
et tumidos agitante sinus aquilone relaxans. 145
necdum etiam castos gustaverat ignis honores,
necdum sollemni lympha perfusa sacerdos
pallentis foliis caput exornarat olivae3
cum lapsa e manibus fugit pila, cumque relapsa
procurrit virgo: quod uti ne prodita ludo 150
auratam gracili solvisset corpore pallam!
omnia, quae retinere gradum cursusque morari
possent, o tecum vellem tua semper haberes:
non umquam violata manu sacraria divae
urendo, infelix, nequiquam tura piasses. 155
et si quis nocuisse tibi periuria credat,
caussa pia est: timuit fratri te ostendere Iuno.
at levis ille deus, cui semper ad ulciscendum
quaeritur ex omni verborum iniuria dicto,
aurea fulgenti depromens tela pharetra, 160

