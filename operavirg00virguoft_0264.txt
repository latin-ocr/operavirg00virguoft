232 P. VERGILII MARONIS

720 vel cum sole novo densae torrentur aristae
aut Hermi campo aut Lyciae flaventibus arvis.
scuta sonant pulsuque pedum conterrita tellus.

Hinc Agamemnonius, Troiani nominis hostis,
curru iungit Halaesus equos, Turnoque feroces

725 mille rapit populos, vertunt felicia Baccho
Massica qui rastris, et quos de collibus altis
Aurunci misere patres Sidicinaque iuxta
aequora, quique Cales linquunt, amnisque vadosi
accola Volturni, pariterque Saticulus asper

730 Oscorumque manus. teretes sunt aclydes illis
tela3 sed haec lento mos est aptare flagello.
laevas cetra tegit, falcati comminus enses.

Nec tu carminibus nostris indictus abibis,
Oebale, quem generasse Telon Sebethide nympha

735 fertur, Teleboum Capreas cum regna teneret,'
iam seniorÍ¾ patriis sed non et filius arvis
contentus late iam tum dicione tenebat
Sarrastis populos et quae rigat aequora Sarnus,
quique Rufras Batulumque tenent atque arva Celemnae,

740 et quos maliferae despectant moenia Abellae,
Teutonico ritu soliti torquere cateias3
tegmina quis capitum raptus de subere cortex,
aerataeque micant peltae, micat aereus ensis.

Et te montosae misere in proelia Nersae,

745 Ufens, insignem fama et felicibus armis,
horrida praecipue cui gens, adsuetaque multo
venatu nemorum, duris Aequicula glaebis.
armati terram exercent, semperque recentis
convectare iuvat praedas et vivere rapto.

750 Quin et Marruvia venit de gente sacerdos,
fronde super galeam et felici comptus oliva,
Archippi regis missu, fortissimus Umbro,
vipereo generi et graviter spirantibus hydris
spargere qui somnos cantuque manuque solebat,

755 mulcebatque iras et morsus arte levabat.
sed non Dardaniae medicari cuspidis ictum
evaluit, neque eum iuvere in volnere cantus
somniferi et Marsis quaesitae montibus herbae.

